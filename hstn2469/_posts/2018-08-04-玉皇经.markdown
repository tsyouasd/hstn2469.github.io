---
layout: post
title: 玉皇经
date: 2018-08-04  
tag: 道德经
--- 

### 清微天宫神通品第一
尔时元始天尊在清微天中，玉京金阙，七宝玄苑，玉皇宫殿，升光明座，与无鞅数众，宣说灵宝清净真一不二法门。是时，玉皇尊帝，与诸真圣、飞天大圣、无极神王、灵童玉女、九千万人，清斋建节，侍在侧焉。于时，玉帝知时欲至，即于会前，举六通力，放大光明，遍照诸天，无极梵刹，一切境界，皆大震动。十方无极，一切世界，俱同琉璃玻璃，无有隔碍。十方来众，并乘五色琼轮，琅舆碧辇，九色玄龙，十绝羽盖。麟舞凤唱，啸歌嗈嗈。灵妃散花，金童扬烟。赞咏洞章，浮空而来。是时，梵天一切金仙、大乘菩萨，四众八部，承斯光照，皆来金碧九霞，流景飞云玉舆。庆霄四会，三辰吐芳，飞香八凑，旋绕道前。雨众妙花，如云而下，遍覆会前。是时其光遍照诸天，下烛下方无极世界，同玄都境。凡彼人间，上近九天，通接交连，至亲至迩。凡彼下方，无极世界，山陵坡坂，沟涧溪谷，缅平如掌。六合至迩，三境非遥。天宝台殿，星罗人间，琼瑰罗列，朗耀云衢。七宝栏楯，以界道路。玉树仙花，蒨灿珠实。景秀丹田，芝草绵覆。时彼下方，皆见诸天钧天妙乐，随光旋转，自然振响。又复皆见鸾啸凤唱，飞鸣应节，龙戏麟盘，翔舞天端。诸天宝花，零乱散落，遍满道路。是时凡圣骇异，幽暗开光。天人悦庆，踊跃欢欣。凡仰观劫仞，宝台俯眄，紫云弥罗。是诸世界一切人民，感臻道炁，白首面皱，皆得化度。绀发朱颜，少壮幼稚，转得形容，光泽美好。苦恼痊平，普蒙解脱，安我快然。天下歌谣，欣国太平。当尔之时，神风遐著，万气扬津。天震地裂，枯骨更生。沉尸飞魄，皆起复形。酆都铁围，长夜九幽，即时破坏。地狱苦魂，化生诸天。三恶道苦，一时解脱。时诸罪辈，以斯光力，得生十方诸大天宫。
 
 
尔时玉皇，即分其身，遍于十方诸大天宫。令诸天宫，自然化现白玉为京，黄金为阙，七宝玄苑，大光明殿，具光明座。幢节幡盖，异宝奇花，遍布是处。尔时玉皇即以所分之身，遍于是处白玉京中，黄金阙内，七宝玄苑，大光明殿，光明座上，普为十方，演说清净解脱之道。时化玉帝，各以无量天真大圣、妙行真人、灵妃玉女，侍列左右。是诸玉女，颜容姝妙，端丽奇特。天珍异宝，庄严身相。言音清澈，众所乐闻。如是诸女其身，复出微妙解脱自然之香，是香芬馥，周遍诸天极妙乐土，及诸大地，一切福处六道。一切众生，闻是香者，普蒙开度。所谓天道、人道、魔道、地狱道、饿鬼道、畜生道。若诸天道，一切天人，或有能闻是此香者，五衰四相，永得除灭，转增天福。若诸人道，王臣兆庶，或有能闻是此香者，即得人天长寿之乐。身或灭度，乃得脱壳尸解之道。若诸魔道，一切诸魔，或有能闻是此香者，安处天宫，斗战之苦，各得休息。若诸地狱道，一切众生，或有能闻是此香者，离地狱苦，得净土乐。若诸饿鬼道，一切饿鬼等，或有能闻是此香者，即得饱满，无饥渴恼。若诸畜生道，一切畜生，或有能闻是此香者，脱畜生苦，得智慧乐。


尔时诸生天罪众，既得生是胜天宫，已缘承慈光摄爱之故。便得觉悟，各各明了罪福因缘，与诸眷属，作天伎乐，来诣帝前。是诸众等，各各含悲，俱发声言。前后经千劫万劫，不见三光，常处黑暗三恶道中，多受苦恼。伏蒙玉帝方便放光，悯救我等，皆生天上，是诸恶业，悉皆灭尽，无诸系滞，皆得往生。仰朝玉帝，各到道场，是诸生天，一切罪众，说是语已，稽首复位。
尔时玉帝出大妙音，普告十方诸天圣众："汝等谛听，此诸罪辈，旷劫以来，纵无明性，造十恶业。六尘遍染，三业萦缠。肆意任心，曾无觉悟。阴罪阳过，日积月深。背道违真，顺邪弃正。举心运念，动结愆尤。遂使命过之后，身落三涂，不得解脱。若非今日，遇是法筵，何由出离。"
尔时诸天化身玉帝，即以神通不动其所，移接天人，皆令得至清微天宫，玉清圣境，元始会下。是诸众等，不觉不知。是时天尊众会，见是十方玉帝化身，普皆来集天尊会前，如无边明镜，照诸影像，互相容入。时诸大众，稽首瞻仰玉帝化身。圣中最尊，增长清信，益加志乐心无退转起大坚固。时诸天人，迩得生天，忽睹天尊胜会道场，清净第一，无为功德之所庄严踊跃欢喜，一时作礼，叹未曾有。
尔时十方诸化玉帝，俱复一体，从法座起，北向长跪。天尊言曰："往昔去世有国，名号光严妙乐。其国王者，名曰净德。时王有后，名宝月光。其王无嗣，尝因一日，作是思惟：我今将老而无太子，身或崩殁，社稷九庙，委付何人？作是念巳，即便敕下诏诸道众，于诸宫殿，依诸科教，悬诸幡盖，清净严洁，广陈供养，六时行道，遍祷真圣。已经半载，不退初心。忽夜，宝月光皇后梦太上道君与诸至真，金姿玉质，清净之俦，驾五色龙舆，拥耀景旌，阴明霞。盖是时，太上道君安坐龙与，抱一婴儿，身诸毛孔，放百亿光，照诸宫殿，作百宝色。幢节前道，浮空而来。是时皇后心生欢喜，恭敬接礼长跪道前，白道君言："今王无嗣，愿乞此子为社稷主。伏愿慈悲，哀悯听许。 "


尔时道君答皇后言："愿特赐汝。 "是时皇后礼谢道君，而乃收之。皇后收已，便从梦归。觉而有孕，怀胎一年，于丙午岁正月九日午时，诞于王宫。当生之时，身宝光焰，充满王国。色相妙好，观者无厌。幼而敏慧，长而慈仁。于其国中，所有库藏，一切财宝，尽将散施穷乏困苦、鳏寡孤独、无所依怙、饥饿癃残，一切众生。仁爱和逊，歌谣有道。化及遐方，天下仰从。归仁太子，父王加庆。当尔之后，王忽告崩。太子治政，俯念浮生，告敕大臣，嗣位有道。遂舍其国，于普明香严山中修道功成，超度过是劫已历八百劫，身常舍其国为群生，故割爱学道于此后经八百劫，行药治病，拯救众生，令其安乐。此劫尽已，又历八百劫，广行方便，启诸道藏，演说灵章，恢宣正化。敷扬神功，助国救人，自幽及显。过此已后，再历八百劫，亡身殒命，行忍辱，故舍己血肉。如是修行三千二百劫，始证金仙，号曰：清净自然觉王如来，教诸菩萨，顿悟大乘正宗，渐入虚无妙道。如是修行，又经亿劫，始证玉帝。说是语已，法筵清众，异口同声，叹未曾有。
尔时，众中有一玉女，名曰：夜光，从座而起，严整衣冠，从容雅步，长跪道前，白天尊言："臣宿昔何幸，仰侍御前。亲奉供养，已经亿劫。三清境界，金阙王京，寂淡逍遥，快乐自在。嬉游圣域，餐听法音，未尝见此希有之事。不审向来光内所现，十方诸天，变现圣境，皆有玉帝应化法身。天真大圣，妙行真人，灵妃玉女，以为侍卫。是诸玉女，相貌端严，形体姝妙，出众妙香，无与等者。复蒙玉帝，神通移接，今皆普集在清微天。未审今此玉女，以何因缘，得证如是无上色身。恩惟圣慈，示以未悟。
尔时天尊谓夜光玉女言："汝固初入圣流，虽有智慧，未能明了。此诸玉女，乃自往昔无量劫中，修诸妙行，具解脱门，同清净信，同清净解，同清净念，同清净行，同清净身，同清净心，同清净意，同清净果，同清净报，同大慈心，同大悲心。覆护众生，如母抚念，爱于赤子。奉戒专一，冥心大道。清斋弘誓，千万劫中，尊奉玉帝。此诸玉女，非实是女，皆天至真，为度群生，现玉女身。是故身色神通，智慧隐显，变化与帝同焉。"尔时，夜光闻是说已，心得开悟，稽首欢喜，默然复位。


尔时，高虚清明天主与诸天眷属，驭八景鸾舆，荫九光宝盖，奏玄歌妙乐，咏无量洞章，散天宝花，喷天真香，飞步游空，来诣道前。承天尊玉帝威神之力，是诸宝花即于空中化一宝盖，荫覆大众，无不周遍。是时高虚清明天主见此希有，稽首长跪，白天尊玉帝言："贱臣懈怠，后会法筵。今日吉庆，与此法桥，幽显圣凡，普沾圣泽，放大光明。现希有相，上照诸天，四梵六欲，一切乐土。诸真圣众，睹此光明，悉皆云集。下照下方，无极世界，同玄都境，近接九天。灵风奏乐，宫商相和，激朗云庭，皆成洞章。一切众生，咸臻道化。酆都铁围，长夜九幽，一切地狱，受苦众生，尽承光力，皆生诸天，得受快乐。今日所散天宝奇花，旋结成盖，遍覆大众，尽承斯光，威神之力。臣等千劫良因，九天运会，皇道荡荡，正法兴隆。今日大吉，咸仰玄功。"是时高虚清明天主以偈赞玉帝曰： "金阙玄穹主，高上玉皇尊。妙相冠诸天，慈光烛三界。真圣妙道师，天人依仗师。大乘垂法语，真一指迷途。功德若虚空，赞扬无穷尽。"
是穹苍主，浩劫之尊。妙见妙知，无等无伦。湛寂真静，杳亡杳存。上圣上灵，大神通光明，藏大丈夫，开化人天，教道无穷。大慈大悲，流焕法轮。为度群生，是号玉皇。穹苍真老，妙圆清净。智慧辩才，至道至尊。开度众生，故放是光。


尔时高虚清明天主说偈赞叹已，天尊普告四众云："是帝身，即道身也，非常体也。是无量功德之身，是清净自然之身，是神明坚固，不坏真空，无上法身。威灵恢廓，名声周遍。无幽不开，神奇堂堂，难可称焉。是帝非有为功德之所熏修。而帝昔难下生人间，多劫行化，示大神通。而身清净，末尝不在金阙分身变化，应现随方，利济群生。超升道岸，普垂教法，开悟后人。依按奉行，登真成道。以斯功德之所庄严，是故光明常充诸天，神智妙达，莫可度量。是身光明，皆具妙号：所谓大神通光、大慈悲光、大喜舍光、大忍辱光、大平等光、大柔和光、大自在光、大利益光、大如意光、大智慧光、大吉祥光、大解脱光、大归依光、大功德光、大圆满光、大无碍光、无能胜光。是故汝等欲见是帝，乃不可得者，缘以汝等，尚于身口，不舍结习，烦恼行业。由是障故，不能得睹是帝慈颜。吾今为汝时会众等，宣示断障之法，汝等大众，宜各奉行。"时诸大众，不胜喜跃，各于至尊几前，稽首作礼，俱欲愿闻。
天尊言曰："断障之法，当生大悲，无起疑惑，无起贪嗔，无起淫欲，无起嫉妒，无起杀害，无起凡情，无起凡思，无起昏垢，无起声色，无起是非，无起憎爱，无起分别，无起高慢，无起执着。凝神澄虑，万神调伏。心若太虚，内外贞白。无所不容，无所不纳。无令外邪，乱其至道。牵失真宗，败其灵根，盗其至宝。致尔万劫，永堕凡流，透入俗网，万魔来攻。百千万劫，不闻妙法。鬼神执诛，从生入死。是故汝等，应当志心善护真宗，无令丧失。如前所说，如是诸障，汝等各各当除断之。身得清净，超度诸难，是名道宝。持法栋梁，更当修奉。是此经典，如近是帝，生尊重心。注想尊容，称扬尊号。然后汝等，得睹慈颜，咸蒙护度，普闻妙法。亲奉供养，永无流转。"是时四众闻已欢喜，叹未曾有。
 
### 太上大光明圆满大神咒品第二
尔时天地始祖五老上帝稽首长跪，白天尊言："伏闻高上玉皇，慈念苍生，普放神光，照烛法界。六凡四圣，普叨道荫。窃以凡夫短景，劫运将终，正道宜行，以济兆民。使修真之子，有期轻举；末代丞民俱获寿考。自昔元始洞玄灵宝赤书玉篇真文，生于元始之先，空洞之中。天地未根，日月未光，幽幽冥冥。无祖无宗，无气无象，无色无名，无形无绪，无音无声，混沌太无。灵文庵蔼，乍存乍亡。二仪待之以分，太阳待之以明。灵图革运，玄象推迁，乘机应会，于是存焉。玉帝授臣灵宝秘篆，大不可思议神咒，故天地得之而分判，三景得之而发光。灵文郁秀，洞映上清，发乎始青之天而色无定方。支势曲折，不可寻详。元始炼之于洞阳之馆，冶之于流火之庭。鲜其正文，莹发光芒。洞阳气赤，故号赤书。灵图既焕，万帝朝真。飞空步虚，旋行上宫。烧香散花，口咏灵章。是时天降十二玄瑞，地发二十四应上。庆九天之灵奥，赞三天之宝明。神风既鼓，皇道咸畅。元始登命，太真按笔，玉妃拂筵，铸金为简，刻书玉篇。五老掌录，秘于九天灵都之馆。玉女典香，太华执巾，玉童侍卫，玉陛朝轩。九天上书，非鬼神所闻，故天宝之以致浮，地秘之以致安；五帝掌之以得镇，三光乘之以高明，上圣奉之以致神，高尊赏之以致真，五岳从之以得灵，天子得之以致治，国祚享之以太平。实灵文之妙德，乃天地之玄根。威灵恢廓，普加无穷；荡荡大化，为神明之宗。其量莫测，巍巍乎太空。明真有格，今当以行。是时元始革运，玄象开图。灵文郁秀，神表五方。分判天地，开化万灵，此太宗之业，可得暂披于灵韫乎！今皇道敷畅，泽被十方。仰观劫运，真风宜行。臣私心实欲使灵荫八遐，风洒兰林。寒条仰希华阳之繁，朽骸 蒙受灵澳之津。仰对元慈，下伸丹恳。惟顾哀悯，俯念苍生。不审灵宝玉篇真文，可得见授下教于未闻者乎？"

于是元始天尊抚几高抗，凝真遐想。观时已至，普谓时会一切真圣，论定阴阳，推数劫会。移较河源，检录天度，选择种人。指拈太无，啸朗九玄。念无开听于陈辞，有若闭碍求真之路。
是时五老上帝启问不己，良久，元始天尊乃垂眄眥之容，慨尔叹曰："微乎！深哉！子今所叩，岂不远乎！此元始灵宝之玄根，空洞自然之真文。生天立地，开化神明；施镇五岳，安国康民。灵宝玄妙，为万物之尊。天发玄瑞，灵应自然。今三天盭运，六天道行，杂法开化，当有三万六千种道，以择来者之心。此法运讫三龙之后，庚子之年，杂气普消，诸天庆会，吾真道乃行。今且可相付当录于上馆，未得行于下世。玄科有禁，不得便传，子可诣灵都紫微上宫，听天音于金格，取俯仰于神王，然后当使得备天文以总御元始之天也。"

于是五老上帝与诸真圣，清香执戒，徘徊灵路，啸命十天。上诣上清太玄玉都寒灵丹殿紫微上宫，受俯仰之格。乃知天真贵重，难可即闻。还乃，更诣元始道前，谘以禁戒之仪，逊谢不逮。是时天尊慈颜愍喻灵关廓开登，命五老上帝，开洞阳之馆，披九光八色之韫，灵锦之囊，出元始灵宝赤书玉篇真文、金书玉篆、微妙秘密、运御乾坤、大光明圆满大神咒玉章，以付五老上帝，及诸真圣，使依玄科，按法以传。
是时东方安宝华林青灵始老苍帝所受神咒诰命："东方九气，始皇青天。碧霞郁垒，中有老人。总校图录，摄气举仙。二十四字，青帝秘文，书于九天元台。主召九天上帝，校神仙图录。岁星辅肝，角亢镇真。氐房心尾，四景回旋。箕主七辰，正斗明轮。承气捕非，扫除灾群。三十二字秘文，书于紫微宫东华殿。主名星官，正天分度。东山神咒，摄召九天。赤书符命，制会酆山。束魔送鬼，所诛无蠲。悉诣木宫，敢有稽延。三十二字秘文，书于东华玄灵之馆。主摄鬼魔，正九天气。下制东河，溟海水神。大劫洪灾，蛟龙负身。水府开道，通径百千。上帝赤文，风火无间。三十二字秘文，书于九天东北王阙丹台。主摄东海水帝，大劫洪灾，召蛟龙及水神事。此东方九气灵宝玉篇真文，合一百二十字，皆太上无上大光明圆满大神咒，空洞自然之书。一名生神保真洞玄章，一名东山神咒，一名青帝八威策文。右玉皇诰命，以锡东方安宝华林青灵始老苍帝九气天君，令统御东方诸天诸地、日月星宿、名山灵洞、水府泉宫、上圣高尊、真仙圣众、一切威灵、符命所临，如诰奉行。

南方梵宝昌阳丹灵真老赤帝所受神咒诰命："南方丹天，赤帝玉堂。中有大神，号曰赤皇。上炎流烟，三气勃光。神仙受命，应会太阳。三十二字赤帝秘文，书于九天洞阳之馆。主召九天神仙，图录金名。荧惑辅心，井鬼守房。柳星张翼，抗御四乡。轸总七宿，回转天常。召运促会，正道驿行。三十二字秘文，书于三气丹台，题于西南正阳。主召星官，明庆数，正天分。赤文命灵，北摄酆山。束送魔宗，斩灭邪根。符教所讨，明列罪原。南山神咒，威伏八方。群妖灭爽，万试摧亡。四十字秘文，书于西南阳正玉阙。主制北酆，正鬼气。南河水帝，太伯龙王。祝咒流行，普扫不祥。洪水飞灾，上召蛟龙。开除水径，千道万通。敢有千试，摄送火宫。赤书所告，莫有不从。"四十八字秘文，书于西南阳正西阙。主摄南海水帝，大运交期，洪水四出，召蛟龙及水神事。此南方三气灵宝玉篇真文，合一百五十二字，皆太上无上大光明圆满大神咒，空洞自然之书。一名南灵通天宝灵经，一名九天无上之上咒，一名赤帝八威策文。右玉皇诰命，以锡南方梵宝昌阳丹灵真老赤帝三气天君，令统御南方诸天诸地、日月星宿、名山灵洞、水府泉宫、上圣高尊、真仙圣众、一切威灵，符命所临，如诰奉行。

中央宝劫洞清玉宝元灵元老黄帝所受神咒诰命："中央总灵，黄上天元。始生五老，中皇高尊。摄气监真，总领群仙。典录玄图，宿简玉文。催运上气，普告万神。四十字黄帝秘文，书于太玄玉宝玄台。主召神仙，玉简宿名，总归仙气。镇星辅脾，回度北元。魁魒主非，截邪斩根。魑魅魍魉，扫秽除氛。魒正玄斗，明度天关。九天符命，金马驿传。四十字秘文，书于玄都玉台。主摄星官，正天度数。敕摄北帝，遏塞鬼门。剪除不祥，莫有当前。十六字秘文，书于玄都玉台。主摄北帝，正天气，检鬼精。中山神咒，召龙上灵。制会黄河，九水河源。不得怠纵，善恶悉分。千妖万奸，上对帝君。敢有千试，太阳激愤。赤书玉字，宣告普闻。"四十八字秘文，书于玄都玉台四壁，以摄中海水帝，四泉之水，洪灾涌滥之数。主召水神，止蛟龙事。此中央一气灵宝玉篇真文，合一百四十四字，皆太上无上大光明圆满大神咒，空洞自然之书。一名宝劫洞清九天灵书，一名黄天大神咒，一名黄帝八威策文。右玉皇诰命，以锡中央宝劫洞清玉宝元灵元老黄帝一气天君，令统御中央皇天后土、日月星宿、名山灵洞、水府泉宫、上圣高尊、真仙圣众、一切威灵，符命所临，如诰奉行。

西方七宝金门皓灵皇老白帝所受神咒诰命："西方素天，白帝七门。金灵皓映，太华流氛。白石峨峨，七气氤氲。上有始生，皇老大神。总领肺气，主校九天。检定图录，制召上仙。四十八字白帝秘文，书于九天素灵宫，北轩之上。主召仙气，举仙道也。太白检肺，奎娄守魂。胃昂华觜，主制七关。参总斗魁，受符北元。二十四字秘文，书于金阙玄窗，主摄白帝星官，正明天度。赤书玉字，九天正文。摄召万气，普归帝君。十六字秘文，书于九天金阙三图之馆，以摄六天鬼气。西山神咒，八威七传。符水上龙，名山送云。在所校录，同到帝门。辅卫上真，斩灭邪源。若有不祥，截以金关。赤书符命，风火驿传。"四十八字秘文，书于九天金阙三图之馆。主摄西海水帝，制水中万怪恶毒之精。召云龙，以防水旱之灾也。此西方七气灵宝玉篇真文，合一百三十六字，皆太上无上光明圆满大神咒，空洞自然之书。一名金真宝明洞微篇，一名西山神咒，一名白帝八威召龙文。右玉皇诰命，以锡西方七宝金门皓灵皇老白帝七气天君，令统御西方诸天诸地、日月星宿、名山灵洞、水府泉宫、上圣高尊、真仙圣众、一切威灵、符命所临、如诰奉行。
北方洞阴朔单郁绝五灵玄老黑帝所受神咒诰命："北方玄天，五气徘徊。中有黑帝，双皇太微。总领符命，仙炼八威。青裙羽衤属，龙文凤衣。上帝所举，制到玉阶。四十字黑帝秘文，书于郁单无量玄元紫微台北轩之内，主召诸真人神仙图录。北辰辅肾，斗牛卫扉。女虚危室，豁落四开。璧总七星，执凶纠非。却灾扫秽，明道动辉。三十二字秘文，书于天心北元玄斗中。主摄北方星官，正天气也。北山神咒，激阳起雷。流铃焕落，攫天镇威。北酆所部，万妖灭摧。二十四字秘文，书于北方洞阴朔单郁绝元台。主摄天魔北帝，制伏恶神万鬼事。九河倾讫，鸟母群飞。蛟龙通道，水陌洞开。赤文玉书，驿龙凤驰。二十四字秘文，书于洞阴朔单郁绝元台。以摄北海水帝，制水中万精。主召蛟龙，兴云致雨以负身。此北方五气灵宝玉篇真文，合一百二十字，皆太上无上大光明圆满大神咒，空洞自然之书。一名本命紫微元神生真宝明文，一名北山神咒，一名黑帝八威制天文。右玉皇诰命，以锡北方洞阴朔单郁绝五灵玄老黑帝五气天君，令统御北方诸天诸地、日月星宿、名山灵洞、水府泉宫、上圣高尊、真仙圣众、一切威灵，符命所临，如诰奉行。
道言：是大神咒者，元始之妙言，玉皇之真诰；上清自然之灵书，九天始生之玄札；空洞之灵章，上圣之秘语，玉晨之尊典。成天立地，开张万真。安神镇灵，成生兆民。匡御运度，保天长存。上制天机，中检五灵，下策地祗。啸命河源，连役阴阳，召神使仙，此至真之妙文。神应自然，致天高澄。令地固安，保镇五岳，万品存马。玉帝昔授五老上帝，是时五老跪捧其章，秘题灵都之馆。天真皇人昔书其文，掌之于上清真境太玄玉都、寒灵丹殿紫微上宫，累经劫运，而其文保固天根，无有毁沦，与运推迁。是大神咒，混之不浊，秽之愈清；毁之不灭，灭之极明。大有之文，天真所尊，自光真名，帝图刻简，昭示来生。斯文隐秘，不得窥闻。有得之子，保万气长存。勤行修奉，克致神仙。
 
### 玉皇功德品第三
尔时玉虚上帝白天尊言："惟愿慈悲，愿为四众帝释等，及四梵天王、一切诸人、一切诸仙、及未来一切众生、持是经人，说利益事。 "

尔时天尊告玉虚上帝言：`"快哉斯问！不亦善乎！汝以慈悲愍念众生，故请问于我。 "`
天尊言曰： "若有三界十方无量国土，及国王大臣，或兵戈并起，疫气大行，水旱虫蝗，凶灾饥馑。是其国君后妃、太子宰辅大臣，当发慈悲，为其黎庶，遍敕国内州县镇宰，令诸道流清净严洁于其观内。设大齐醮，六时行道，为转此经。当得国土清平，五谷丰熟，黎庶安泰。若复有人，入诸山林，遇毒恶兽，但能存想一念真经，山神卫护，猛兽自退，终不害己。若入江入海，采宝求珍，值遇恶风，如法持念是此真经，风浪顿止，安稳达岸。若在军阵，戈戟既接，两刃相交，存心默念，是此真经，是诸恶贼，悉自退散。若在牢狱枷锁之中，净心定虑，存念真经，冤枉自伸，即得解脱。若为邪精鬼贼众苦所加，如法持念是此真经，众邪远避，自然除愈。若人为求嗣息，如法尊重，持念此经。帝敕天曹，明检丹籍，九品之内，四果仙人，运应数合，谪降下生。为其作子，才辩明慧，人中尊贵。若妇人临难之月，如法持念是此真经，即得母子平安，生福德男女，人所爱敬。若为求官进职，爵禄亨达，贵遇人君。如法持念是此真经，即得职务迁转，子孙荣贵，世世不绝。若人欲求资财殷富，如法奉持是此真经，即得财宝充溢，衣食自然庆流，子孙传之万世。若人被诸恶星之所照，临困苦床枕，如法持念是此真经，是诸恶星返降吉祥。若人命过应入地狱，注名恶籍。父母师长，夫妻男女，当为亡人持念真经。或安置道场，幡花供养，即得亡者鬼籍尽除，神生净土。同苦罪众，咸蒙护度，承斯胜利，皆生天上。又此经所在之处，常有十天至真大圣、无极飞天神王、侍卫供养。持是经人、当得自称为正一真人。是人在处，自得十方至真至圣、金刚力士、潜护其人，如护己身。若出若入，游行之处，百邪避路，魔鬼殄除，精灵伏藏。一切灾殃，不能侵近。是持经人，命欲终时，更不见诸地狱恶相，即见天宫一切玉女持幢下迎，而生天上。如天福尽，下生人间，即得千生万生中，常为国王大臣。圣贤庆会，国土清平，人民乐业。常得宿性通明，遵奉大道，展转修持，至登道岸。是持经人，获福如是。又若有持是经人，若雨下时，起大悲心，如法向空念此经三卷一遍，其雨所沾，面所向方，一切众生，五逆十恶，一切重罪，悉皆消灭，一切重病，便得痊愈。是诸众生，命终之后，不堕地狱，神生净土，莲花化生，何况持是经者。又若有持是经人，若行于道路，值大风起吹，是持经之人，触身之尘，是尘所沾。一切众生、一切恶业，悉皆灭尽，更不堕三恶道，当生天上。故知持经功德，不可思议。是持经人，若在江在河在海，沐浴其身，是水所沾，其中众生鱼鳖鼋鼍，一切水族，是诸众罪，悉得除灭。尽此一报之身，命过之后，更不受胎卵湿化一切等身。是持经人，口出一切语言，或善或恶，一切天魔外道，闻者皆是清净法音。是持经人，若遇诸神庙，能为其神诵咏是经。是诸鬼神，得闻是经，即脱鬼趣，登真仙道，恭敬是人，如奉是帝。若人在世不孝父母，不敬三宝，杀生偷盗，邪淫妄语，作种种极重罪业。将命终时，若有道心正信众生于其亡者，未气断时，起大悲心，于其头边，念帝尊号。或一七、二七，三七、四七，乃至百遍千遍，是其亡者生前所造诸不善业，悉得消灭，更不堕诸恶趣，神升九天，何况受持是此经者。又若复有人自从往劫乃至今身，轮转人天，漂沉世域，积千愆万过在于己身。若遇是持经人，影暂映其身，如为帝光之所摄受。或与同语，或闻其声，如奉帝言道语之所慰谕。彼人罪障，永得除灭。又若持是经人，造作长幡，书帝名号于其幡上。悬诸长竿，或在观宇，或在家庭。是幡被诸风吹，所指方面，一切众生，皆沾胜利，一切恶业，悉得除灭。又若有持是经人，书帝名号在一切有声物上，或钟或磬，铃铎铙钹，一切道具法事之属。或以道场，或以战击，或被风触，是声出时，或远或近。一切众生闻是声己，所有罪障悉得清净。又若有持是经人，了悟生死，深入山林，修真学道。或时登临，上山顾望，目所及处，山林溪谷，舍生品类，有形无形，胎卵湿化，动植飞潜，种种诸类，所有罪业，永得除灭。身心清净、命终生天，何况受持是此经者。当知是人，即是道藏功德身也。

尔时天尊谓玉虚上帝言：`"今我略说，未尽其妙。若广说之，凡流邪见疑惑不信。是经功德，穷劫难言。 "`
尔时玉虚上帝闻是说已，心生欢喜，不胜踊跃。瞻仰慈颜，稽首赞叹而作颂曰： "
九天之上，谓之大罗。玉京金阙，云层峨峨。中有天帝，仁慈惠和。至道无敌，降伏众魔。
天宝灵符，玉律金科。神仙亿万，幢幡众多。闻者罪灭，永出爱河。是号玉皇，穹苍真老。
妙圆清净，智慧辩才，至道至尊。三界师，混元祖，无能胜主，四生慈父，高天上圣，大慈仁者。
十号圆满，万德周身，无量度人，拨生死苦。"
尔时玉虚上帝说是颂及十号已，是诸天众，异口同音，叹未曾有。
 
### 天真护持品第四
尔时昊天上帝，闻说经法，从座而起，长跪帝前，白言玉帝，愿为大众及诸人天持是经人，说利益事。
尔时玉皇尊帝与方便意，开利益门，宣玉匮科，传灵宝法，告于昊天上帝言："汝今谛听，当为汝说受持功德。扶危拔苦，利益存亡，神妙之事。"众真稽首，俱发声言： "弟子等今日幸闻湛然常住之法，莫不上福三界诸天，下消三涂毒害。惟愿慈悲，愍臣等故，演斯妙义。"
玉帝告曰："若有众生孝养父母，恭敬三宝，竭忠于君；不杀不盗，不淫不妒，不嗔不恨，不骄不诈；奉戒持斋，冥心大道；生尊重心，持诵是经，我即敕下周流沙界，遍传十方无极世界。
我敕东方东华帝君青骑、神仙兵马、无鞅数众，悉命下降，覆护受持是此经者。
我敕东南扶桑大帝、与其部众、神仙兵马、无鞅数众、悉令下降，覆护受持是此经者。
我敕南方朱陵大帝赤骑、神仙兵马、无鞅数众，悉令下降，覆护受持是此经者。
我敕西南太华元老、与其部众、神仙兵马、无鞅数众，悉令下降，覆护受持是此经者。
我敕西方皓灵皇老白骑、神仙兵马、无鞅数众、悉令下降，覆护受持是此经者。
我敕西北皇天上帝、与其部众、神仙兵马、无鞅数众，悉令下降，覆护受持是此经者。
我敕北方紫微帝君黑骑、神仙兵马、无鞅数众，悉令下降，覆护受持是此经者。
我敕东北冲虚天君、与其部众、神仙兵马、无鞅数众，悉令下降，覆护受持是此经者。
我敕中央天皇大帝昆仑苍老黄骑、神仙兵马、无鞅数众，悉令下降，覆护受持是此经者。
我敕上方来和天君、名山大洞、神仙兵马、无鞅数众，悉令下降，覆护受持是此经者。
我敕下方一切金仙、四众八部、及诸眷属，悉令下降，覆护受持是此经者。
我敕十方飞天神王、飞天大神、三官四圣、二曜九星、北斗南斗、东西中斗、二十八宿、周天众星、金刚力士神王等众，各与部众，悉令下降，覆护受持是此经者。
我敕降魔力士、四天门王、五岳四渎、及余诸山四海、九江十二河源、山林川泽、一切主者，令与眷属，覆护受持是此经者。诸险恶处，令得安稳。
我敕所在一切土地灵官并沟渠等，一切诸大力鬼王，皆令覆护受持是此经者。
令众魔外道，悉皆慑伏，潜形遁迹，高飞海外，远避他方。如是山林社稷、廊庙血食之宾，一切鬼神当自消灭。五方行病瘟疫鬼帅、诸恶鬼神，并风王水怪、孽龙妖神、土精木魅，尽自消灭。五虚六耗，梦寐乖常，野道咒诅虫毒之类，皆自消灭。心欲愿者，一切如意，皆得满足。是持经人，或不依科教，未能修斋，未具净戒，以能信受尊重景慕是此经典，并同修斋护净戒者，是人功德坦然无碍，自在消遥，号人中圣。德惠长新，同诸真人。

尔时昊天上帝闻是说已，即于帝前乃为歌曰："
> 大哉至道，无形无名。渺渺亿劫，黄道开清。神清朗耀，九魂吐精。玉虚澄辉，太霞高明。
> 玉皇开化，溥度天人。三元道养，二象摄生。朽树故根，已枯复荣。蠢动蜎息，长生化形。
> 怀胎含孕，俱得生成。亡者命过，魂归三清。魄受炼度，南宫飞升。今日大吉，皆得光明。
> 五帝鉴映，普告万灵。天神地祗，及诸河源。五岳四渎，及诸名山。洞玄洞虚，洞空洞仙。
> 无极大圣，至真尊神。无穷无极，普监度生。恶根断绝，玄都记名。众真班列，咸听帝言。
> 经是帝敕，保诵持人。至度道岸，无使灾侵。我奉帝命，一切咸听。"

尔时昊天上帝说是歌已，告大众言：此玉皇妙法语，诸圣秘密言。路绝道断，微妙难思。巍巍大范，为神明之宗。保镇国土，拔度生死。

尔时昊天上帝说是语时，法筵清众，咸仰道言，溥得开悟。于是天尊而说偈曰："

玉帝功德大，玄理极幽深。生于浩劫前，运化于古今。我今说妙经，愍念诸有情。此诚极妙法，功德中功德。名号最上乘，无比为第一。大光明王尊，威德圣希有。能破暴恶魔，皆令心降伏。能灭极重罪，皆令得清净。若人闻是经，或闻是帝名，稽首生恭敬，一切罪消灭。十恶四重罪，五逆害父母，信心一称名，随声尽消灭，保护人天众。四相与五衰，三涂极重苦。人间见厄难，凶年饥馑丧，毒药及厌魅。刑狱与冤家，军阵斗战苦。山林恶道中，虎豹豺狼等。江海毒龙类，迅雷风雨雹。水火及盗贼，虫毒所中心。失志发狂乱，蛇蝎毒恶虫。邪魔凶怪神，伺求人便者。由持是真经，普皆自散灭。恶病久沉绵，梦寐亦不安。非理欲残命，殄灭不为殃。绿遇是经故，安稳得自在。所有希求愿，财宝及富贵。以此经功德，如意皆称遂。神威自在仙，众德十一曜。三十二天主，二十八宿王。灵妃玉女等，天神及地祗。三界虚空神，江海诸龙王。水火及风神，宫殿与宅舍。山林树木众，沟渠井泉神。由持是经故，一切皆拥护。衣食常自然，子孙居富贵。出言人希闻，所至皆恭敬。若为求男女，持诵此真经。帝诏下天曹，落籍天仙人。谪降生其家，为其作男女。显贵人崇重，七祖尽升仙。光大庆其门，延及父母亲。吉祥常炽盛，灾障不能侵。是故我今说，大众宜谛听。慈悲度一切，皆令达上清。"
于是天尊普告四众，凡人持念此经，受持帝号，皆道根深重，宿有善缘。此经尊妙，普度天人。但精心恭奉，家国安宁。保命度灾，扫诸不祥。天子王侯，得奉之者，致国太平，凶寇自夷。边域不争，兆民歌唱。普天兴隆，运推数周，正道当行。有得之者，天真妙重，秘之秘之。
 
### 报应神验品第五
尔时慈悲度戹真人、寻声救苦真人、济生度死真人、万福护身真人，俱从座起，越班而出，俱白天尊言："若诸世末，凡夫虽宿有善缘，得遇是经，被诸邪障之污，本末疑惑，不信是经。功德如是之人，见在过去，于诸地狱，得何罪报？惟愿圣慈说其报应恶趣之苦。"
是时天尊谓四真人云："
若诸世间，刚强暴恶不善众生，终日竟夜，对诸道像，无恭敬心，出诽谤语，是罪当堕五无间狱。若得值遇是持经人，设诸方便，诱引劝谕。如是之人，暂灭恶心，信向是经，彼人罪业，净尽无余。又若有邪见，愚执恶人，睹持是经，生诸恶逆，偏眼邪视。乃至起一恶心，发一恶言，谤读言如是持经之人，其罪过是命终之后，堕大地狱，永无出期。何况世间众生，得遇是经，不生敬仰，秽手污触，荤口读诵，床榻不净，便将安置；或读是经，讲习俗语，共同戏笑，以为常典。如是之人，命过之后，堕无间狱，永无出期。殃缘九祖，受拷酆都。累及后世，害缠子孙。是人于地狱中，历无量劫，受大苦恼。遇无边圣，累承救拔，罪恶小减。又遇圣人救拔，得出生饿鬼中。历千万劫，不闻浆水之名。鬼报得出，生畜生中。畜生报出，若生人中，更生边夷外道而复女身，贫寒困苦，癃残百病，受无量苦。人所弃掷，求生不得，求死不得。轻斯经故，获罪如是。又若复有人初虽信受，后复慢易。善恶童子，上奏三官，黑簿添名，青编减筭。身殁之后，拘闭幽牢，往复三涂，无由解脱。或于见世受种种病，疥癞瘫疽，以为果报。忧悲苦恼，日夜相煎。而身或被横恶所加；或牢狱系锁非分；自害误食毒药；或被虎狼毒蛇之所啖食；或为冤家之所雠对；或行山林值遇恶人，被他屠割，推落崖岸；或被邪精魍魉之所残害；或值水火之所焚漂；或被刀兵之所横诛。轻斯经故，横丧天年。获如是果，获如是报，可不悲欤！可不痛欤！故报汝等依此奉行，勿生邪念。若诸念不生，万缘顿息。尘沙恶业，随心消散。一切灾魔自然殄灭。此经功德，不可思议。是诚无比最上妙法，诸经之王，有大利益，非人勿示。若诸天人，五衰四相，轮回侵逼。能舍除妄想，受持是经，坐招自然，天福益固，身度三界，与道长存。是此经典，无与等，无能胜，是大威德，大神咒。能令一切枯槁便生枝叶，花果茂盛；能除众生极重苦恼，能令短命众生而得长寿。此经功德，不可思议，叹莫能尽。若不宿植道本，广种福业，乃至经名，尚不得闻，何况得见是经。盖是经依三洞真格八万劫一传，此清都至真上圣所宝，秘于玉京金阙宸宫，甚为微妙，难可得遇。如宿有仙骨，当为九天真仙之人。得遇斯文，承斯缘故，后当斋金宝，从师告盟，受之方当。承机应运，乃可付焉。不得轻泄，敬之慎之。"
于是天尊重宣此义，为说偈曰："

设使江河水，波浪能生莲，慈乌毛能白，如经故难遇。
设使龟生毛，堪采为衣服，夜月能消水，如经故难遇。
设使蚊蠓足，堪构为舟槁，能载一切重，如经故难遇。
设使黄口雀，能衔诸太山，掷之他方界，如经故难过。
设使一叶舟，力能载昆仑，浮渡于大海，如经故难遇。
设使诸水蛭，口能生巨齿，其大如象牙，如经故难遇。
设使蓬蒿业，能覆无鞅界，荫芘无鞅众，如经故难遇。
设使乌枭类，同树一巢栖，衔食共相饲，如经故难遇。
设使兔生角，堪用为梯磴，上穷有顶天，如经故难遇。
设使鼷鼠等，缘于兔角梯，至天能食月，如经故难遇。
设使驴颜唇，色如苹婆果，复能作歌舞，如经故难遇。
设使蝇虫等，能饮钟石酒，迷荒而沉醉，如经故难遇。"

尔时天尊宣说偈已，普告四众：是故持是经人，名功德身，一切有情被其荫。故持是经人，名神通身，一切吉祥咸臻集。故持是经人，名清净身，是诸恶业不能侵。故持是经人，名威德身，天魔异道不能摄。故持是经人，名无等身，上帝谣唱万神敬。故持是经人，名坚固身，恶劫大难不能损。故持是经人，名道藏身，口出语言鬼神仰。故持是经人，名慈悲身，六道众生赖其善。故持是经人，名大道身，出入所在无怖畏。故持是经人，名良医身，善行妙法安乐人。故持是经人，名光明身，常为帝光所摄受。故是持经人，名自在身，天宫妙境神能游。故持经功德，说不可尽。又若道士至人，能结坛诵经。着新净衣，于夜半后，阒寂独处清净室中，叩齿九通，东向端坐，诵咏是经。于是时也，太真御几，玉妃拂筵。万神班列，诸天临轩。三界侍卫，五帝司迎。然后闭目静思，存想是经，不觉身处五云之内，俄见其身光明赫奕。上升天宫，众真下迎。心有所请，一切应奉。仙丹妙宝，随意自得。故当依科闭心，奉行此经。乃至三世金仙、十方大圣，皆从此经，依按修奉，故顿得超证无上妙道。是此帝也，诸佛之师，众圣之王。是故凡夫值遇是经，致以五帝辅翼名，使神仙，御役神官，运导阴阳。千真敬仰，万神慑伏。百邪避路，群魔束形。命过之后，即得南宫受炼，飞步上清。逍遥自在，与道长存。又设复世间众生，曾闻是经，心常渴仰。能于家中择清净处，画帝尊像，日夜虔虔，晨昏济济。香花灯果，尊重供养，称名瞻礼，是人当得三十种上妙功德：一者诸仙赞重，二者先亡天在，三者宿殃解脱，四者所往通达，五者无盗贼事，六者所求遂心，七者除水火戹，八者横事潜消，九者夜梦吉祥，十者疾病不临，十一者智慧聪明，十二者人见欢喜，十三者衣食丰盛，十四者子孙荣贵，十五者六亲见喜，十六者门族和睦，十七者除三恶报，十八者转女成男，十九者形容端严，二十者为国大臣，二十一者生为帝王，二十二者鬼神钦仰，二十三者得宿命通，二十四者诸神护念，二十五者九族受荫，二十六者处世长年，二十七者有情赖善，二十八者魔王保迎，二十九者决超三界，三十者白日上升。尔时天尊复告四众，此经功德能碎铁围诸山，竭苦海水，破大地狱，拔重罪苦，降暴恶魔，护诸国土。能灭一切恶鬼，能除一切重病，能解一切恶毒，能离一切恶人，能伏一切毒兽，能摧一切邪道。一切诸天，皆令降伏。其余功德，说不可尽。

尔时道场大众、金仙菩萨、真圣眷属，闻是说已，欢喜踊跃，稽首敬礼，而作颂曰："大哉至道，无宗上真。上度诸天，下济幽魂。上无师祖，惟道为身。丹台紫府，金阙玉京。秘此妙法，溥福含灵。灭我万罪，增我遐龄。万神朝礼，魔王保迎。功德昌盛，黄录书名。渺渺亿劫，使我长存。"于是众等说是颂毕，稽首皈依，奉辞而退。
------“玉皇经全文”结束，《玉皇经》